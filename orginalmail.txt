Kjære tidligere/nåværende PIR-medlem.

Dette er et initiativ satt i gang av sentrale PIR-medlemmer som med frustrasjon har sett på Piratpartiets forfall de siste par årene. Fra å være et aktivt miljø sammensatt av entusiaster, er det nå bare en håndfull igjen. Resten har enten meldt seg ut eller latt være å fornye medlemskapet. Vi tror grunnen til dette er at det nåværende styret ikke er i stand til å fungere på en tilfredsstillende måte, og vi vil prøve å få valgt et nytt styre og ny generalsekretær via et ekstraordinært landsmøte så snart som mulig.

Ting vi har å utsette på det nåværende styret/generalsekretær er blant annet:

Liten evne til å motivere medlemmer og delegere ansvar. De få oppgavene som blir delegert blir i liten grad fulgt opp, så det ender med at lite blir gjort.
Uansvarlig og lite effektiv bruk av partiets økonomi. Det leies blant annet et stort, fint kontor sentralt på St. Olavs plass 2 i Oslo. Leieavtalen er visstnok unndratt offentlighet, og selv sentralstyremedlemmer har blitt nektet innsyn. Vi ser lite nytteverdi i kontoret, og har en mistanke om at noe av formålet er at enkelte sentrale personer i partiet har tilgang til gratis overnatting når de er i Oslo. Andre eksempler er uvettig bruk av midlene til såkalte promoteringseffekter som for eksempel pirat-øyelapper som har kostet over 75 000 kroner. Det er brukt massevis av penger på flyreiser, men spesifisering av hvem som har flydd hvor og hvorfor er ikke offentlig tilgjengelig.
Lite profilering i media. Et enkelt internettsøk viser at Piratpartiet de siste årene har vært omtrent totalt fraværende fra nyhetsbildet. Dette til tross for at PIR har fått alt servert på sølvfat; Snowden, PRISM, faretruende signaler fra Storbritannia der personlig overvåkning når stadig nye høyder, sentrale norske politikere som tar til orde for å svekke personvernet der de samme gamle terror- og barneporno-argumentene kommer på banen, innføring av kontantløst samfunn, digitalt grenseforsvar, osv, osv. PIR må delta i den offentlige debatten langt oftere og bli lagt merke til.
Viser liten evne til å lære av sine feil. Det er fortsatt økonomisk rot i partiet, og det er ikke klart hva pengene er blitt brukt til. Dette bryter klart med partiets åpenhetspolitikk, noe som skulle være en grunnpilar helt fra dag 0, for å skille PIR fra de andre partiene.

Vi vil:

Kaste det nåværende styret og generalsekretær. Dette er først og fremst et spørsmål om at de feile folkene sitter i styret, ikke om politikken.
Få orden på regnskapet og regnskapsrutinene og ha full åpenhet om det fra nå av.

Vi vil innen begynnelsen av uke 8 (før tirsdag 21. februar) få så mange som mulig til å melde seg inn i Piratpartiet. Det vil like etter dette bli samlet nok underskrifter fra medlemsmassen til å kreve et ekstraordinært landsmøte (du kan foreta avstemming hjemmefra over Internett). Det vil på dette møtet bli lagt fram mistillitsforslag mot det nåværende styret og generalsekretæren og valgt et nytt styre som kan ta tak i tingene og lede partiet i en mer konstruktiv retning. Det ekstraordinære landsmøtet skal kun dreie seg om mistillitsforslaget og grunnene til det, og også velge nytt styre.

 Vedtektene sier blant annet dette om innkallelse til ekstraordinært landsmøte:

7.2 Sentralstyret skal med minst 3 ukers varsel innkalle til ekstraordinært landsmøte, hvis 20% av medlemmene skriftlig anmoder styret om dette eller hvis minst halvparten av fylkesstyrene krever det. Ekstraordinært landsmøte kan bare behandle den eller de saker som er angitt i innkallingen til møtet.

Kort sagt, dette er ment å være en revitalisering av partiet, der begeistring og entusiasme råder, der vi fokuserer direkte på det partiet står for. Vi ser på perioden som har vært som en innføring i hvordan et parti _ikke_ skal drives, og vil bruke erfaringene til å utvikle rutiner og protokoller som i størst mulig grad forhindrer menneskelige feilgrep.

Så, er du med på dette? Vil du være med på å bygge partiet opp igjen i en helt ny og seriøs drakt? For å bli lagt merke til og få en innflytelsesrik posisjon, nytter det ikke å leke politikk. Det er på tide at partiet vokser opp, og vi vil invitere deg til å delta.

Hvis du ikke helt har mistet håpet for det partiet står for, ber vi deg om å melde deg inn i Piratpartiet innen tirsdag 21. februar ved å betale inn 200 kr (98 kr for ikke-yrkesaktive) til kontonummer 6039.08.08928 og merke innbetalingen med din e-postadresse. Du kan også betale med PayPal, se <https://www.piratpartiet.no/bli-aktiv-i-piratpartiet/bli-en-pirat/> for hvordan det kan gjøres.

Når du har registrert medlemskapet, send en mail til <styret@piratpartiet.no> og gi beskjed om at du som medlem forlanger et ekstraordinært landsmøte så snart som mulig. Deretter sender du en mail til <pir.reboot@gmail.com> så vi har kontroll på hvor mange som har registrert seg og bedt om landsmøte. Du kan også bruke denne adressen hvis du har noen spørsmål, adressen går til alle sentrale personer som er involvert i dette.

Med inspirert hilsen, i alfabetisk rekkefølge:

Tobias Brox (Aktivt grasrotmedlem siden starten, senere vara i sentralstyret og leder i Oslo Piratparti)
Bjørn Gotheim (Leder i Buskerud Piratparti siden starten, utmeldt i januar 2017)
Øyvind A. Holm (Leder i Hordaland Piratparti siden starten og tidligere sentralstyremedlem)
Øyvind Nondal (Leder i Sogn og Fjordane Piratparti siden starten og tidligere sentralstyremedlem, utmeldt i januar 2017)
Ståle Olsen (nestleder i Hordaland Piratparti siden stiftelsen i 2013)
