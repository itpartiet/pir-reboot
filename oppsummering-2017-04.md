Vi har for tiden en konflikt gående i Piratpartiet.

TLDR: Generalsekretæren har tilsynelatende de-facto tatt over makta i Piratpartiet, og bruker udemokratiske virkemidler for å beholde denne.  I "Norges mest demokratiske parti" blir bl.a. aktive fylkeslag nedlagt på generalsekretærens eget forgodtbefinnende, og erstattet av nye fylkeslagsstyrer valgt inn på "stiftelsesmøter" hvor bare håndplukkede medlemmer får adgang.

I en konflikt er det alltid to sider, man bør selvfølgelig vurdere begge sider av en sak - og man bør prøve å se sine egne feil.  Sittende generalsekretær og sentralstyre har antageligvis lagt ned mange timer med gavnlig arbeid som vi ikke kjenner til, i motsetning til mange av oss andre som har vært ganske passive siden forrige valgkamp.
Det ble fremmet et forslag om å avholde et ekstraordinært landsmøte med mistillitsforslag mot sittende styre og sekretariat, kort tid før flere viktige tidsfrister skulle overholdes - vi kan skjønne at sittende styre kan ha følt dette som et kuppforsøk eller som sabotasje.

Allikevel - vi mener fortsatt at vi ikke har gjort noe stort mer galt enn å komme med kritikk.  Etter vårt syn har kritikken vært saklig, velbegrunnet, ja kanskje til og med påkrevd.  Vi nekter ikke for at kritikken kommer ubeleilig - men tross alt, det er viktig å få unnagjort intern krangling før valgkampen setter i gang.   Vi har samlet ned mye av kritikken vår i https://gitlab.com/pir-reboot/pir-reboot/blob/master/fakta.md - slik kritikk bør det absolutt være rom for i et demokratisk politisk parti.

Reaksjonen fra generalsekretæren bekrefter på lang vei vår mistanke om at ikke alt er som det burde være i "Norges mest demokratiske parti":

Februar:
 * Generalsekretæren ønsker at sentralstyret suspenderer de fem som har signert oppropet om ekstraordinært landsmøte.  Sentralstyret adlyder.  Dette medfører umiddelbart problemer med å få innkalt til årsmøter og få levert inn valglister i Oslo, Hordaland, Sogn- og Fjordane samt Buskerud.
 * Generalsekretæren*) innfører kommunikasjonskontroll etter at suspensjonene forårsaker diskusjoner.  Dette er første skritt mot oppløsing av fylkeslagene: 15 fylkeslagsstyrelister blir endret slik at mailen bare går til sekretariatet (de fire gjenstående er lojale til sentralstyret).  Dette blir gjort i all hemmelighet og oppdages av styremedlemmer i fylkeslagene ved en tilfeldighet.

Mars:
 * Oslo fylkeslag har årsmøte (innkalling sendt til alle.oslo@piratpartiet.no, slik det alltid har blitt gjort - mailinglisten vedlikeholdes manuelt av sekretariatet).  Den suspenderte fylkeslagslederen gjenvelges ved akklamasjon til lederstillingen, årsmøtet ber sentralstyret om å sørge for at styremailinglistene tilbakestilles, årsmøtet anerkjenner ikke suspensjonene og føler seg trygge på at fylkeslederen ikke vil bli ekskludert av landsmøtet.  Generalsekretæren underkjenner årsmøtereferatet.  Generalsekretæren hevder å vite om 13 Oslomedlemmer som ikke har fått innkallingen.  Styret i Oslo Piratparti ønsker å kalle inn til ekstraordinært møte dersom det faktisk eksisterer Oslomedlemmer som ikke har fått innkallingen - men Oslo Piratparti står maktesløs til å gjennomføre dette ettersom bare generalsekretæren har tilgang til medlemsregisteret.
 * Hordaland fylkeslag har også årsmøte, men også dette årsmøtet blir underkjent av generalsekretæren.
 * Generalsekretæren*) fjerner årsmøtereferatene fra Piratpartiets wiki, partiets offisielle kanal for slike dokumenter.
 * Generalsekretæren kaller inn til hastemøte i sentralstyret 23. februar - det trengs "et vedtak som gjør det mulig for generalsekretær å forhindre falske fylkeslag å registrere seg i offentlige registre. Det er dessverre eneste utfallet som kan hjelpe oss å stille lister i alle fylker og stoppe uroen i Piratpartiet" - det faktiske vedtaket delegerer all kontakt med offentlige myndigheter til generalsekretæren, uten å nevne noe eksplisitt om statusene til lokallagene som generalsekretæren ikke anerkjenner.  Det vedtas også at "Alle saker som vedrører underkjente referater fra fylkeslag og lokallag, suspensjonssaker og mistillit mot styret og generalsekretær blir ikke bli behandlet av styret og sekretariatet før på Landsmøtet 2017 i Bergen"
 * Generalsekretær og organisatorisk nestleder jobber iherdig med innlevering av alternative valglister i Hordaland og Oslo, til tross for at de vet utmerket godt at de respektive fylkeslagene har full kontroll på dette.
 * Generalsekretæren står som kontaktperson på sin alternative Osloliste - og denne inneholder ikke et eneste navn fra Oslo.  Det ringes iherdig rundt fra fredag til og med mandag for å finne noen som er villige til å signere listen.  Til sammenligning har Oslo Piratparti sendt forespørsel til alle.oslo@piratpartiet.no for å finne stortingskandidater, og levert en liste hovedsakelig med medlemmer og personer bosatt i Oslo, i god tid før fristen.  Det bør være åpenbart at generalsekretærens listearbeid ikke tjener partiets sak. Samtidig lar generalsekretæren være å jobbe med valglister i et større antall fylker med liten eller ingen nåværende aktivitet (men som klarte å stille valglister ved forrige valg). Disse fylkene står dermed uten valglister ved kommende valg.

April:
 * Generalsekretæren sender ut innkalling til LM2017 til en ukjent mengde medlemmer.  Innkallingen sendes ikke til kjente kritiske røster.  Omlag halvparten av Oslomedlemmene har ikke fått innkallingen, ingen i Oslostyret har fått den, og mange utenfor styret har heller ikke fått den.  Tilsvarende i Hordaland, der bare ett enkelt styremedlem mottok innkalling.  Vedtektenes paragraf 6.6 er helt klart brutt, på flere måter.
 * Generalsekretæren har satt opp en kjøreplan for LM2017 hvor suspensjonssakene behandles nesten sist.  Skulle generalsekretæren mislykkes i å samle det nødvendige 2/3  flertallet som iht vedtektene kreves for å ekskludere medlemmer, så skal de suspenderte allikevel ikke få stemmerett på landsmøtet!
 * Generalsekretæren påstår at Geir Martin Ohna er Piratpartiets eneste gyldige representant i Hordaland, og at dette er bekreftet av Landsstyret - bestående av generalsekretæren og fire styremedlemmer, ref. vedtektenes paragraf 8.7.  Det har ikke blitt gjort noe forsøk på å kalle inn til landsstyremøte siden 2015, og landsstyret har aldri blitt stiftet.  Det finnes ikke noe referat som bekrefter denne handlingen, det er ukjent hvem de fire styremedlemmene er, og det er uklart hvilke vedtak som har blitt fattet av dette selvoppnevnte landsstyret.  Ettersom hverken generalsekretæren eller sentralstyret har myndighet til å nedlegge fylkeslag har man altså gitt seg selv denne myndigheten på egen hånd, i hemmelighet, ved å erklære seg som landsstyre, som ikke finnes.
 * Generalsekretæren påstår i sentralstyrereferatet at man har hatt et stiftelsesmøte for et nytt Piratparti i Hordaland, med så godt oppmøte at man ikke engang trenger å bruke ordet "interimstyre" - man har fått på plass et ekte nytt styre i Hordaland.  Dette til tross for at medlemsmassen aldri ble kalt inn til dette stiftelsesmøtet.
 * Generalsekretæren ønsker at sentralstyret suspenderer Olav Handeland og Håvard Hatlevik (Hordaland).  I «det mest demokratiske partiet i Norge» (ordrett skriftlig sitat fra Generalsekretæren) bruker man suspensjoner aktivt for å «slå ned på opprør» - eller, i vår språkdrakt: dempe/hindre intern kritikk.
 * Generalsekretæren anfører at årsaken til de to siste suspensjonene er at disse to utgir seg for å styremedlemmer i Hordaland, og ettersom generalsekretæren har vedtatt å bytte ut styret i Hordaland Piratparti er dette å regne som dokumentfalsk. (Vi har dokumentasjon på at Hordalandstyret var anerkjent frem til konflikten startet).  En mer reell årsak kan være at nettopp disse to personene nylig hadde levert inn forslag til landsmøtet om eksklusjon av generalsekretæren.
 * Generalsekretæren anfører at flere suspensjoner i Oslo står for tur på neste sentralstyremøte.
 * Generalsekretæren har hittil fått 7 kritikere suspendert - og flere skal det visstnok bli. Dersom de suspenderte ikke får stemmerett på landsmøtet vil dette opplagt kunne ha signifikant effekt på stemmeresultatene på landsmøtet.
 * Generalsekretæren skriver at "det er planlagt nytt stiftelsesmøte i Oslo førstkommende lørdag" (22. april), tre dager etter sentralstyremøtet.  Medlemmene i Oslo er ikke blitt kalt inn til nevnte stiftelsesmøte.  Samtidig har generalsekretæren sikret seg godkjenning av sentralstyret for "opprydding" i Brønnøysundregisteret, og anfører at det menes å fjerne det sittende styret i Oslo Piratparti og erstatte det med et nytt.
 * Det lekker litt ut i media at Piratpartiet har stilt to lister i Hordaland - men heldigvis er det Demokratene som vies mest oppmerksomhet.
 * Generalsekretæren lyver når det passer ham - i privat mailkorrespondanse til ikke-profilerte Oslomedlemmer anfører generalsekretæren at Oslo Piratparti ikke eksisterer, fordi de ikke har hatt årsmøter på flere år, samt at tidligere leder Manuel Lains har bekreftet at Oslo har lagt ned all aktivitet.  Vi undrer oss over hvilke andre løgner generalsekretæren har servert for å fremme sin sak.

*) antagelse - det kan hende at andre har gjort denne ugjerningen, men generalsekretæren har både motiv og tilgang, og ignorerer glatt henvendelser hvor han bes fikse opp.

