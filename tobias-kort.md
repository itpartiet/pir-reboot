# Hva skjer i piratpartiet?  Kortform

## Bakgrunn

Piratpartiet hadde sin storhetstid rundt valget i 2013, etter det stagnerte ting.  Folk forsvant etter krangler og uenighet, partiet ble sentralisert, grasrotengasjementet døde.  Deretter begynte daværende generalsekretær å forbruke midlene i kassa for så å forsvinne sammen med kvitteringene.  Nå, mer enn to år senere er underslagssaken fortsatt standardunnskyldning for at ikke alt er optimalt i partiet.

Fra mitt ståsted ser jeg at svært mange av de som har droppet ut ila de siste to årene har mistet motivasjonen etter å ha kranglet med generalsekretæren eller andre enkeltpersoner i sentralstyret.  Vi har fått en generalsekretær som de-facto har alt for mye makt.  Noen av piratpartiets prinsipper er åpenhet, medbestemmelse, engasjement av "folk flest", samt flittig bruk av digitale verktøy i forvaltningen og i politikken.  Piratpartiets sekretariat og sentralstyre jobber definitivt ikke etter disse prinsippene i sitt daglige virke.

## Krav om ekstraordinært landsmøte

Jeg ser det som svært vanskelig å representere Piratpartiet i årets valgkamp, jeg vet ikke hva piratpartiet står for lengre, jeg aner ikke hva driftsmidlene brukes til, og jeg kan ikke stå i valgbod og snakke varmt om prinsipper som vi ikke praktiserer internt.  Jeg kan ikke være kandidat og representere dagens partiledelse.  Jeg anser det som viktig at vi har et ekstraordinært landsmøte før utgangen av mars - dersom vi får byttet noen koster, så stiller jeg gjerne opp på liste.  Jeg tror ikke jeg er den eneste som tenker slik.  Derfor signerte jeg på en epost som oppfordret frafalne og eksisterende medlemmer til å få betalt inn kontingent og sendt mail til sentralstyret om at det er et ønske om ekstraordinært landsmøte.  Ihht vedtektene er det legitimt å stille et slikt krav.

Ekstraordinært landsmøte er ingen stor sak - det kan organiseres på nett uten fysisk oppmøte.

## Eksklusjon

Sentralstyret har svart ved å ekskludere samtlige medlemmer som signerte på oppropet - ref https://wiki.piratpartiet.no/index.php?title=Referat_fra_sentralstyrem%C3%B8te_2017-02-17&rcid=7497

Dersom sentralstyret hadde partiets beste i sine tanker ville de arrangert ekstraordinært landsmøte slik at vi kan få lagt dette bak oss raskest mulig.  Ved å ekskludere oss viser de at de er mest interessert i å forsvare sine posisjoner.  Eksklusjon er også en konflikteskalering.  Det er også skadelig for arbeidet med å få levert inn lister; jeg forstår det på resten av oslostyret som at de ikke blir en Osloliste dersom eksklusjonen min blir stående.  I tillegg, mange oslomedlemmer som "satt på gjerdet" har nå på bakgrunn av eksklusjonen skrevet mail om at de støtter EOLM.  En del av mailene er lange og velbegrunnede, og er blitt sendt til alle styremedlemmer i lokallagene.  Situasjonen har med andre ord eskalert veldig.  Jeg har også fått personlige støttemail av folk som ikke har lyst til å betale kontingent for i år.

I styremøtets referat kan man også lese følgende lille perle:

> Sekretariatet vil uansett gjøre alt som er mulig for å utsette et
> eventuelt legitimt krav om EOLM fordi det ikke vil foreligge
> reviderte tall fra 2014, 2015 og 2016 før tiden som er satt av til
> det ordinære LM 6. og 7. mai i Bergen og vi derfor umulig kan
> gjøre en faglig og gjennomtenkt vurdering av resultatene etter to
> år med utfordrende driftsforhold og økonomi. Likeså minner jeg på
> at vi har hatt to år med underslagsdrift og derfor trenger å sikre
> at ikke Piratpartiet taper mer penger enn det vi allerede har sett
> vi har måttet redusere budsjettet med. En EOLM prematurt er
> nettopp en slik tapsfelle som kan ødelegge hele valgkampen igjen.

Altså, "økonomisk rot" var et av ankepunktene i oppropet for EOLM, og sekretariatet sier at et legitimt EOLM-krav må saboteres pga økonomisk rot!

## Hva kan DU gjøre?

Betal kontingent hvis du ikke allerede har gjort det - https://www.piratpartiet.no/bli-aktiv-i-piratpartiet/bli-en-pirat/ - og send en epost til styret@piratpartiet.no med cc til pir-reboot@gmail.com, teksten kan være: "Jeg krever ekstraordinært landsmøte, hvor mistillitsforslag av sekretariat og sentralstyre skal behandles, samt at eksklusjonene skal realitetsbehandles".  That's it.

Hvem skal sitte som ny generalsekretær og i nytt sentralstyre?  Jeg vet ikke!  Det er selvfølgelig en risiko for at man bytter ut ett problem med et annet.  Så dersom du har et fnugg av tid og vilje til å engasjere deg, så vurder om du kan stille som sentralstyrekandidat eller kandidat til sekretariatet - men det er uansett steg to!

Vi er nok mange som er fristet til å bare la piratpartiet seile sin egen sjø, og bruke tiden på mer konstruktive ting - men det ville være synd å se arbeidet med å samle inn 5000 underskrifter være bortkastet.
