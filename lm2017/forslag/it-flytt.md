Forslag om å reversere IT-flytten
=================================

Det foreslås med dette at flyttingen av IT-infrastrukturen til 1984.is
på Island reverseres og at serverne flyttes tilbake til norsk jord.

Hovedgrunner:

- Et norsk politisk parti bør av prinsipielle grunner ikke bedrive sin
  aktivitet på en fremmed statsmakts jord.
- Det ble ikke gitt noen gode grunner for flyttingen til Island, det
  eneste som ble sagt i referatet var at norske Internettleverandører
  var for flinke til å sensurere. Dette er et dårlig argument. Hvis
  Piratpartiet noensinne skulle lagre såpass kontroversielt materiale at
  sensur kommer på banen, finnes det måter å få distribuert det på, for
  eksempel P2P-nettverk, Wikileaks og så videre.
- Tjenesten på Island er over tre ganger så dyr som den forrige norske
  leverandøren for en tilsvarende maskin.
- Tjenesten i Norge ble betalt etterskuddsvis per måned. Hos 1984.is må
  det betales forskuddsvis på årsbasis.
- Hjemmesiden ligger på et webhotell som deles med 55 andre domener.
  Dette fører til at vi må bruke den programvaren som 1984.is har satt
  opp, og det er ikke rootaksess til serveren. På Zetta.io hadde PIR
  virtuelle Linux-servere med rootpassord, og DNS-serveren kjørte på
  egen hardware.
- Som et resultat av webhotellet, måtte wikien konverteres til MySQL.
  Denne «konvertastrofen» resulterte i en ødelagt database der alle
  tidspunkter i wikihistorien før mars 2017 er slettet, og brukere med
  norske bokstaver i brukernavnet er borte. Muligheten er stor for at
  andre alvorlige feil er blitt introdusert. Wikien er partiets eldste
  og viktigste database, med en uavbrutt historie helt tilbake til
  partiets oppstart i 2012. Dette er en historie som ikke kan mistes.
  Den gamle Postgres-databasen må derfor settes opp igjen, og alle nye
  forandringer etter mars 2017 må legges oppå den. Dette haster, for
  hver dag som går blir det flere forandringer å legge tilbake.
- Vi vet at viktige data som for eksempel medlemsdatabasen lagres på en
  ekstremt utrygg måte, som et resultat av at PIR må ta til takke med
  webhotell. Av innlysende grunner utelates detaljer omkring dette.

Alternativt, hvis PIR har bundet seg til en tidsbegrenset leieavtale kan
det bli nødvendig å la denne utløpe for å unngå unødige utgifter.
Tilbakerullingen av wikien er imidlertid av en såpass alvorlig karakter
at det bør skje så snart som mulig.

Fremmet av

Øyvind A. Holm <oyvind@piratpartiet.no> / <sunny@sunbase.org>

File ID: f7b81ed8-21a8-11e7-89a8-db5caa6d21d3
