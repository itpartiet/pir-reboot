Piratpartiet v2.0
=================

Landsmøtet 2017 i Piratpartiet Norge er nå over.
Problematikken som er beskrevet i denne dokumentsamlingen ble løst på en forsonende måte, og kort sagt ble resultatet dette:

  - Generalsekretæren ble avsatt, og Geir Aaslid ble valgt som ny generalsekretær.
  - Mistilliten til sentralstyret gikk gjennom, og Landsmøtet vedtok å velge nytt sentralstyre.
    Raymond Johansen og Tale H. Østrådal ble fritatt fra mistillitsforslaget.
  - Thomas Gramstad ble valgt som ny leder.
  - Oppdatering av vedtekter, kjerneprogram og andre vanlige landsmøterutiner ble gjennomført veldig greit takket være en effektiv ordstyrer og positiv innstilling fra de oppmøtte medlemmene.

Denne dokumentsamlingen har utført sin funksjon, og vil bli arkivert.
Den er en viktig del av historien til Piratpartiet Norge, og vil derfor aldri bli slettet.

Lisens: Public Domain

Teksten nedenfor er den originale README-teksten.

---

Dette er en samling med dokumenter relatert til «rebooten» av Piratpartiet Norge som er iverksatt av en gruppe desillusjonerte sentrale medlemmer som har vært med siden Piratpartiets spede begynnelse i 2012.

Etter stor frustrasjon på grunn av partiets jevne nedgang i antall medlemmer, aktivitet og politisk relevans, og gjentatte forsøk på å sette dette på dagsorden i partiet, ble det sendt ut en [mail](originalmail.txt) 14. februar 2017 til tidligere og nåværende partimedlemmer.
Mailen tok for seg denne problemstillingen, og medlemmene ble oppfordret til å kreve ekstraordinært landsmøte for å kaste det nåværende styre og generalsekretær.

Generalsekretæren - med støtte fra sentralstyret - har reagert med tyrkisk presisjon, som følge av dette har «opprøret» (generalsekretærens ord) blitt større.  Vi har laget en [oppsummering av generalsekretærens udemokratiske handlinger i perioden februar-april](oppsummering-2017-04.md).

Det [sentrale dokumentet](fakta.md) i samlingen inneholder fakta omkring tilstandene i partiet som førte til denne aksjonen, en kortversjon av dokumentet ligger [her](fakta-kort.txt).

Et av de sentrale prinsippene i partiet var helt fra starten at [åpenheten](https://wiki.piratpartiet.no/index.php?title=%C3%85penhet) skulle stå i sentrum – det skulle være et gjennomsiktig alternativ til de andre partiene.
Det ble derfor satt opp en [wiki](https://wiki.piratpartiet.no) der interne og offisielle dokumenter og møtereferater skulle legges ut, og en konto ble opprettet på [Github](https://github.com/piratpartiet) der originaldokumenter og prosjekter skulle lagres.
Dette prinsippet synes vi er blitt kraftig ignorert, både med tanke på detaljer i regnskapet og partiets interne drift, og er etter vårt syn i dag ikke stort bedre enn de andre partiene.
Det fører dessverre til mye spekulasjon omkring driften av partiet, for eksempel bruken av de økonomiske midlene i partiet som vi stiller store spørsmålstegn ved.
Vi valgte derfor å opprette dette prosjektet på [Gitlab](https://gitlab.com/pir-reboot/pir-reboot) der alle relevante dokumenter omkring aksjonen legges ut.

Aksjonsgruppen kan kontaktes via mail på &lt;<oss@piratpartiet2.no>&gt;.
