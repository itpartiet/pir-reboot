Piratpartiet v2.0
=================

Dette er en samling med dokumenter relatert til «rebooten» av Piratpartiet Norge som er iverksatt av en gruppe desillusjonerte sentrale medlemmer som har vært med siden Piratpartiets spede begynnelse i 2012.

Etter stor frustrasjon på grunn av partiets jevne nedgang i antall medlemmer, aktivitet og politisk relevans, og gjentatte forsøk på å sette dette på dagsorden i partiet, ble det sendt ut en [mail](orginalmail.txt) 14. februar 2017 til tidligere og nåværende partimedlemmer.
Mailen tok for seg denne problemstillingen, og medlemmene ble oppfordret til å kreve ekstraordinært landsmøte for å kaste det nåværende styre og generalsekretær.

Sentralstyret i partiet reagerte med en øyeblikkelig suspensjon av de fem medlemmene som skrev under på denne mailen, noe som førte til at flere tungvektere innen partiet som hittil hadde sittet på gjerdet tok til motmæle mot suspensjonene og måten de ble utført på.
Argumenter som ble fremlagt i denne sammenhengen gikk blant annet ut på at suspensjonsvedtaket virket som en forhastet og udemokratisk avgjørelse, og at suspensjonene umuliggjør innkalling til årsmøte i fylkeslagene og innlevering av stortingslister i de fire fylkene – Oslo, Hordaland, Sogn og Fjordane og Buskerud – som ble lammet av denne avgjørelsen.

Det [sentrale dokumentet](fakta.md) i samlingen inneholder fakta omkring tilstandene i partiet som førte til denne aksjonen, en kortversjon av dokumentet ligger [her](fakta-kort.txt).

Et av de sentrale prinsippene i partiet var helt fra starten at [åpenheten](https://wiki.piratpartiet.no/index.php?title=%C3%85penhet) skulle stå i sentrum – det skulle være et gjennomsiktig alternativ til de andre partiene.
Det ble derfor satt opp en [wiki](https://wiki.piratpartiet.no) der interne og offisielle dokumenter og møtereferater skulle legges ut, og en konto ble opprettet på [Github](https://github.com/piratpartiet) der originaldokumenter og prosjekter skulle lagres.
Dette prinsippet synes vi er blitt kraftig ignorert, både med tanke på detaljer i regnskapet og partiets interne drift, og er etter vårt syn i dag ikke stort bedre enn de andre partiene.
Det fører dessverre til mye spekulasjon omkring driften av partiet, for eksempel bruken av de økonomiske midlene i partiet som vi stiller store spørsmålstegn ved.
Vi valgte derfor å opprette dette prosjektet på [Gitlab](https://gitlab.com/pir-reboot/pir-reboot) der alle relevante dokumenter omkring aksjonen legges ut.

Aksjonsgruppen kan kontaktes via mail på &lt;<pir.reboot@gmail.com></pir.reboot>&gt;.
