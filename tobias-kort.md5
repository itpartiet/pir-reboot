# Hva skjer i piratpartiet?  Kortform

## Bakgrunn

Piratpartiet hadde sin storhetstid i 2013.  Folk var engasjerte, det var mange av oss.  Ting begynte å stagnere veldig etter valget - partiet ble sentralisert, grasrotengasjementet døde.  Deretter begynte generalsekretæren å forbruke midlene i kassa for så å forsvinne sammen med kvitteringene.  Nå, mer enn to år senere er underslagssaken fortsatt standardunnskyldning for at ikke alt er optimalt i partiet.

Fra mitt ståsted ser jeg at svært mange har mistet motivasjonen etter å ha kranglet med generalsekretæren eller andre enkeltpersoner i sentralstyret.  Vi har fått en generalsekretær som de-facto har alt for mye makt.  Noen av piratpartiets prinsipper er åpenhet, medbestemmelse, engasjement av "folk flest", samt flittig bruk av digitale verktøy i forvaltningen og i politikken.  "Vi har ikke svaret, men vi skal ha metodene og verktøyene for å komme frem til svaret" er det blitt sagt.  Piratpartiets sekretariat og sentralstyre jobber ikke etter disse prinsippene, og jeg kan ikke se at vi gjør noen som helst forsøk på å evaluere noen metoder eller verktøy for medbestemmelse.

## Krav om ekstraordinært landsmøte

Jeg ser det som svært vanskelig å representere Piratpartiet i årets valgkamp, jeg vet ikke hva piratpartiet står for lengre - og jeg kan ikke stå i valgbod og snakke varmt om prinsipper som vi ikke selv praktiserer internt - og jeg har vanskeligheter med å plassere navnet mitt på noen liste med det styret vi har nå.  Jeg anser det som viktig at vi har et ekstraordinært landsmøte før utgangen av mars - dersom vi får byttet ut noen av folkene, så stiller jeg gjerne opp på liste.  Jeg tror ikke jeg er den eneste som tenker slik.  Derfor signerte jeg på en epost som oppfordret frafalne og eksisterende medlemmer til å få betalt inn kontingent og sendt mail til sentralstyret om at det er et ønske om ekstraordinært landsmøte.  Ihht vedtektene er det legitimt å stille et slikt krav.

Ekstraordinært landsmøte er ingen stor sak - det kan organiseres på nett uten fysisk oppmøte.  Det beste ville være å få lagt dette bak oss så fort som mulig.

## Eksklusjon

Sentralstyret har svart ved å ekskludere samtlige medlemmer som signerte på oppropet - ref https://wiki.piratpartiet.no/index.php?title=Referat_fra_sentralstyrem%C3%B8te_2017-02-17&rcid=7497

Dersom sentralstyret hadde partiets beste i sine tanker ville de arrangert ekstraordinært landsmøte slik at vi kan få dette bak oss raskest mulig.  Ved å ekskludere oss viser de at de er mest interessert i å forsvare sine posisjoner, og de har også valgt å eskalere konflikten.  Jeg har kalt inn til årsmøte i Oslo Piratparti, ihht vedtektene skal det sendes ut endelig agenda halvannen uke før årsmøtet - jeg har oppfordret Thomas Gramstad (som er vertsskap for årsmøtet) om å ta ansvar i mitt fravær, men han nekter.  Mao, Oslo Piratparti kommer ikke til å ha årsmøte og kommer heller ikke til å levere inn lister til stortingsvalg dersom eksklusjonen blir stående.  I tillegg, mange oslomedlemmer som "satt på gjerdet" har nå på bakgrunn av eksklusjonen skrevet mail om at de støtter EOLM.  En del av mailene er lange og velbegrunnede, og er blitt sendt til alle styremedlemmer i lokallagene.  Situasjonen har med andre ord eskalert veldig.  En del ønsker ikke å stikke hodene frem (og har kanskje ikke planer om å betale medlemskontingent i år), men har skrevet privat epost hvor de støtter meg.

I styremøtets referat kan man også lese følgende lille perle:

    Sekretariatet vil uansett gjøre alt som er mulig for å utsette et
    eventuelt legitimt krav om EOLM fordi det ikke vil foreligge
    reviderte tall fra 2014, 2015 og 2016 før tiden som er satt av til
    det ordinære LM 6. og 7. mai i Bergen og vi derfor umulig kan
    gjøre en faglig og gjennomtenkt vurdering av resultatene etter to
    år med utfordrende driftsforhold og økonomi. Likeså minner jeg på
    at vi har hatt to år med underslagsdrift og derfor trenger å sikre
    at ikke Piratpartiet taper mer penger enn det vi allerede har sett
    vi har måttet redusere budsjettet med. En EOLM prematurt er
    nettopp en slik tapsfelle som kan ødelegge hele valgkampen igjen.

Altså, "økonomisk rot" var en av begrunnelsene i oppropet for EOLM, og sekretariatet sier at de vil sabotere kravet om EOLM uansett om det er legitimt eller ikke pga økonomisk rot!

## Hva kan DU gjøre?

Betal kontingent hvis du ikke allerede har gjort det - https://www.piratpartiet.no/medlem/ - og send en epost til styret@piratpartiet.no med cc til pir-reboot@gmail.com.  Skriv at du krever ekstraordinært landsmøte, hvor mistillitsforslag av sekretariat og sentralstyre skal behandles, samt at eksklusjonene skal realitetsbehandles.  That's it.

Det er to veier fremover, enten så er piratpartiet dødt, eller sentralstyret og sekretariatet må byttes ut.

Hvem skal sitte som ny generalsekretær og i nytt sentralstyre?  Jeg vet ikke!  Det er selvfølgelig en risiko for at man bytter ut ett problem med et annet.  Så dersom du har et fnugg av tid og vilje til å engasjere deg, så vurder om du kan stille som sentralstyrekandidat eller kandidat til sekretariatet - men det er uansett steg to!
